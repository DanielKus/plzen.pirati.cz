---
date:         2020-01-03
category:     blog
tags:         Plzeň umo3
layout:       post
title:        "Nebojte se politicky angažovat!" 
image:        posts/pavel_sramek.png
author:       Pavel Šrámek
---


90 % lidí v České republice nikdy neuvažovalo o vstupu do politické strany. Většina obyvatel se také domnívá, že strany rozdělují veřejnost a jsou zkorumpované. Politiku vnímáme jako špínu a politika a priori jako zločince. A přitom si nelze nevzpomenout na citát připisovaný Platónovi: „Nakonec vám budou vládnout ti nejneschopnější z vás. To je trestem za neochotu podílet se na politice.“

Správa věcí veřejných přitom nemusí být nic sprostého nebo nemravného. Věřím, že pořád převažují lidé (a u Pirátů to platí bez výhrady), kteří chtějí zlepšit své okolí. Dobrovolně se zajímají o veřejné dění, nebo je třeba dlouhodobě štve nějaký problém, i třeba chybějící přechod pro chodce. A pak zjistí, že se to nemusí jen zastavit u několika bílých čar na silnici. Čím víc budeme takové jedince vstupující do politiky stigmatizovat, tím méně lidí bude do politických stran vstupovat a tím horší budeme mít při volbách výběr.

Čím více lidí bude v politických stranách, tím méně kauz budeme v nich řešit, protože vzroste tlak straníků na voleného funkcionáře, protože právě jeho kolegové ho umí kontrolovat nejlépe (a nejtvrději). Dám si setsakra bacha na to, aby moji stranu a tím mě dobře reprezentoval a plnil, co slíbil poslanec Lukáš Bartoň. Kdyby se tak nestalo, taky by už mi nemuseli třeba nalít pivo v oblíbené hospodě, nebo bych mohl přijít o spoluhráče deskovek. Dnešní běžná velrybářská praxe, kdy do „tradiční strany“ někdo natáhne pár desítek zaplacených figurantů, aby se stal poslancem, by v takovém případě nefungovala.

Rád bych, aby se do občanské společnosti zapojilo více Plzeňáků. Nemusíte se ale hned zúčastnit aktivit politických stran, abyste pomohli svému okolí. Stačí se jen dobře podívat třeba na návrh nového územního plánu. Kolik z Vás se na něj podívalo? Můžete s jistotou říci, že Vám za domem nevyroste za deset let továrna? Po schválení plánu už bude na petice a demonstrace pozdě…
