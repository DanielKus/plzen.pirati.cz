**Při volbách do zastupitelstev obcí, měst a obvodů voliči tradičně nejvíce chybují. Nepřipravte se o část, nebo dokonce 
všechny své hlasy!**

Postup pro hlasování do obecního zastupitelstva se zásadně liší například od postupu při volbách do Poslanecké sněmovny 
Parlamentu ČR. Při volbě do zastupitelstva **máte přesně tolik hlasů, kolik zastupitelů je voleno**.

Tedy konkrétně, v Plzni:
+ pro volbu na velkou radnici (magistrát) máte přesně 47 hlasů
+ v obvodu Plzeň 1 máte 27 hlasů
+ v obvodu Plzeň 2-Slovany máte 27 hlasů
+ v obvodu Plzeň 3 máte 33 hlasů
+ v obvodu Plzeň 4 máte 25 hlasů
+ v obvodu Plzeň 8 máte 9 hlasů

Několik dní před volbami dostanete do schránky obálku se dvěma hlasovacími lístky. Jeden pro volbu do městského zastupitelstva,
druhý pro volbu do zastupitelstva obvodu. Každý z&nbsp;lístků obsahuje všechny strany a&nbsp;jejich kandidáty, kteří se na daném území 
ucházejí o&nbsp;váš hlas. Se svými hlasy můžete naložit následujícími způsoby:

### I. Zvolím stranu bez ohledu na pořadí kandidátů
Tato možnost je nejjednodušší a pro vaši oblíbenou stranu nejvýhodnější. Nemáte téměř šanci udělat chybu a&nbsp;o&nbsp;své hlasy
přijít. Stačí zakřížkovat políčko u&nbsp;názvu strany a&nbsp;máte hotovo.

### II. Zvolím konkrétní kandidáty z jedné strany
Pokud máte výhrady k některému z&nbsp;kandidátů, můžete dát preferenční hlasy pouze některým kandidátům, a&nbsp;to zakřížkováním
políčka vedle jejich jmen. U&nbsp;těch, které podpořit nechcete, nechte políčko volné. Přijdete ale o&nbsp;několik svých hlasů a&nbsp;svou 
stranu tímto podpoříte méně hlasy, než byste mohli. Dejte si pozor. Pokud vybíráte pouze některé kandidáty, nesmíte zakřížkovat 
políčko vedle názvu strany.

### III. Preferuji jednu stranu, ale chci volit i některé kandidáty z jiných stran
Zakřížkujte políčko vedle názvu vámi preferované strany. Zároveň zakřížkujte políčka vedle jmen kandidátů z&nbsp;jiných (i&nbsp;více) 
stran. Hlasy, které věnujete kandidátům jiným stran, se vaší straně odeberou směrem od zadních pozic kandidátky.

### IV. Volím bez ohledu na strany
Tato možnost dává voliči největší míru svobody, ale je možné snadno udělat chybu. Vyberte si kandidáty napříč politickými 
stranami a&nbsp;u&nbsp;každého z&nbsp;nich udělejte do příslušného políčka křížek. Nezapomeňte si počet křížků dobře rozmyslet. 
Pokud jich uděláte méně, přicházíte o&nbsp;hlasy. Pokud jich použijete více, celý hlasovací lístek je neplatný.

**Přejeme šťastnou ruku při vyplňování volebních lístků.**
