---
date:         2018-09-26
category:     blog
tags:         Univerzita Školství Program
layout:       post
title:        "Chceme opravdové univerzitní město" 
image:        posts/jiri_rezek.jpg
author:       Jiří Rezek
---

„Plzeň není univerzitní město, ale město s univerzitou“, slýchám občas od svých kolegů na Západočeské univerzitě. Není to žádné slovíčkaření, skutečně je v tom rozdíl.

Stačí například pohled na oficiální stránky města Plzně (www.plzen.eu). Sport, kultura, občan
turista – to jsou hlavní kategorie, kam může návštěvník stránek zabrousit. O tom, že město má na
svém území jakousi univerzitu, se čtenář dozví až po usilovném hledání (hádáte správně, malým
písmem úplně dole). Ačkoliv se tato kategorie jmenuje „Univerzitní město“, nedozvíte se zde nic
více, než jak se univerzita jmenuje a jaké má DIČ. Žádná zmínka o spolupráci, vizi…
Zaměstnanci například nelibě nesou tradiční prázdninové osekání jízdních řádů autobusů
spojujících Bory a Borská pole – k vedení PMDP (tedy akciové společnosti zřízené a spravované
městem) se zřejmě stále nedoneslo, že vědečtí a akademičtí pracovníci nemají dva měsíce
prázdnin a že v kampusu na Zeleném trojúhelníku se pracuje i o prázdninách. Toto se snad
vyřeší po několik dekád odkládaném prodloužení tramvajové linky až na Borská pole. Ke své
smůle současné vedení města nestihne na této stavbě přestřihnout pásku, což by se obzvlášť ve
volebním roce velice hodilo. Ostatně je to spravedlivé, neboť vedení města (tedy již odnepaměti
jeden z tandemu ODS-ČSSD) za uplynulých 20 let dávalo jasně najevo, že toto není priorita.
Troufám si tvrdit, že kdyby nedošlo k přidělení evropského projektu ITI (Integrated Territorial
Investments), z něhož bude více než 80% hrazeno, k této stavbě by nedošlo nikdy.

Co a jak je tedy potřeba zlepšit? Je třeba především, aby vedení města změnilo pohled na
univerzitu a její roli. Univerzita nemá být jen generátorem inženýrů pro montovny na Borských
polích. Ačkoliv jsou univerzity ze své podstaty instituce přesahující hranice regionů i států, je třeba
si uvědomit, že zhruba čtvrtina studentů a absolventů (u zaměstnanců je toto číslo ještě mnohem
vyšší) jsou občany města Plzně. Všichni tito mohou výrazně přispět k rozvoji města, a to i během
studia.

Překvapivě to není o penězích. Není primárně nutné, aby město nalévalo do univerzity desítky
milionů (jako třeba do profesionálních sportovních klubů). I když se už objevují první vlaštovky,
jak by to asi mělo vypadat (například portál http://smartedu.plzen.eu/, který se zaměřuje na
technické vzdělávání v Plzni), největší problém je, že běžný občan o tom neví a nemá příliš
šancí se o tom dozvědět. Žalostný stav propagace ukazuje i fakt, že zatímco čas od času se i v
mainstreamových, celorepublikových médiích objeví zpráva o významném vědeckém počinu na
ZČU, městské informační kanály o tom mlčí.

Pojďme z Plzně udělat univerzitní město, kde si jsou jeho představitelé vědomi důležitosti
univerzity pro jeho rozvoj. Vytvořme stálou pracovní skupinu ze zástupců města i univerzity
namísto občasného podepisování memorand. Chlubme se úspěšnými vědeckými týmy i
nadanými studenty. To je totiž to pravé rodinné stříbro, nikoliv pivovar či Viktorka (i když existenci
obojího vítám). Piráti, v případě své účasti v Radě města Plzně, ale i z pozic zastupitelů, pro to
budou dělat maximum.