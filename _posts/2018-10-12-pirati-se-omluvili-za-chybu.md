Petr Vileta, jeden z pirátských zastupitelů za Plzeň 2-Slovany se na Facebooku omluvil panu Aschenbrennerovi za svoji chybu 
při vyjednávání, která měla za následek poměrně ostré vyjádření v 
naší <a href="https://plzen.pirati.cz/reakce-Aschrenbrenner.html" target="_blank">tiskové zprávě</a>. 
Zde je doslovný text omluvy:

> Vážený pane starosto,
> 
> chci se Vám omluvit za nedorozumění způsobené mojí chybou. 
> U Pirátů o všech důležitých rozhodnutích vždy hlasují všichni členové příslušné místní nebo krajské organizace a po více než 8 letech naší existence nám to přijde tak samozřejmé, že se o tomto principu někdy zapomeneme zmínit lidem mimo Piráty. To se bohužel stalo i při našem nedělním jednání o případné koalici, prostě jsem na to zapomněl a neřekl to.
> 
> Také považujeme za samozřejmé, že politici nemají kumulovat uvolněné (placené) funkce. Odstrašujícím příkladem je někdejší hejtman Michal Hašek, který těch funkcí měl snad až 15. Nedávno byl náš starosta Mariánských Lázní zvolen poslancem a neprodleně odstoupil z funkce starosty a přenechal ji jinému Pirátovi. Požadujeme i po našich koaličních partnerech, aby tento princip (jeden člověk, jedna odměna) dodržovali. Bohužel jsem ani tohle neřekl, protože je to pro mě naprostá samozřejmost.
> 
> Ještě jednou se Vám tedy omlouvám, že jsem během jednání nesdělil některé, z našeho pohledu, zcela zásadní informace. Nebyl to záměr, ale moje chyba.
> 
> Petr Vileta, budoucí zastupitel za Piráty na ÚMO-2 Slovany.

Pan starosta Aschenbrenner omluvu přijal slovy:
> Vážený pane kolego. Vaši omluvu a vysvětlení přijímám. Mediální reakce ze strany Pirátů používající výrazy jako "výrazné vymezení se", či "ostrém ohrazení" mně přišla jako opravdu neadekvátní a zbytečně přehnaná. A rozhodně neodpovídala atmosféře, ve které naše jednání proběhlo. Pokud se týče vašich podmínek, je pochopitelné, že jejich plnění požadujete od svých členů. Já osobně však nesnášel jakékoliv" kádrování" ze strany Komunistů v minulosti a nemohu jej akceptovat ani od Pirátů v současnosti. S pozdravem. Lumír Aschenbrenner P. S. - Naše nabídka na zaslání souhrnu podnětů Pirátů k problematice Slovan platí stále.

Kdo se neštítí Facebooku, může si to celé přecíst <a href="https://www.facebook.com/lumir.aschenbrenner/posts/1947792075275177" target="_blank">zde</a>
