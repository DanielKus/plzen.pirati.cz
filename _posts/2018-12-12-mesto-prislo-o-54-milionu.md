---
date:         2018-12-12
category:     blog
tags:         Plzeň Zastupitelstvo Kauzy 
layout:       post
title:        "Město přišlo o 54 miliónů, Piráti chtějí zjistit čí vinou" 
image:        posts/novy_klub.JPG
author:       Miroslav Mašek
---

Piráti budou na čtvrtečním zasedání ZMP požadovat prošetření kauzy Úslavského kanalizačního sběrače. Projekt realizovaný v letech 2014-2015 měl pro město nákladnou dohru. Radní ve snaze dokončit tuto problematickou stavbu souhlasili v létě 2015, aby spor o vícenáklady s firmou POHL cz a.s. řešil rozhodčí soud. Ten však 7. listopadu 2018 rozhodl, že město musí stavební firmě vyplatit v součtu přes 54 miliónů jako náhradu škody. Ta podle soudu firmě vznikla v důsledku špatné projektové dokumentace dodané městem. 

Podle Pirátů je nutné zjistit, kdo za nastalou situaci nese zodpovědnost a vyvodit z toho důsledky „Je jasné, že někdo udělal chybu. Není možné, aby město jen 'spláchlo' celou záležitost rozpočtovým opatřením a informativní zprávou.  Za takové peníze jsme mohli postavit třeba školku" říká Pavel Bosák, předseda zastupitelského klubu Pirátů.

Piráti navíc poukazují na to, že není jisté, zda rada měla pravomoc město k arbitráži zavázat. „Souhlasem k arbitráži se smluvní strany zříkají části svých práv, protože neumožňuje odvolání. Takto závažný krok by mělo předem schválit zastupitelstvo.” dodává Pirátský zastupitel Mgr. Daniel Kůs

Část nákladů projektu byla hrazena z dotace MŽP. Kanalizační sběrač měl zhotovitel původně razit tzv. mikrotuneláží bez nutnosti výkopu. Během prací však zápolil s tvrdší horninou, než projektová dokumentace předpokládala. Tím došlo ke zničení drahé techniky a dalším vícenákladům. „Město musí prověřit, jakou zodpovědnost nese projektant a zda je možné po něm požadovat náhradu.” uvedl Pavel Šrámek, předseda Místního sdružení Pirátů.

  