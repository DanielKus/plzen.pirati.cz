---
date: 2020-11-23
category: blog
tags: Plzeň Kultura DanielKus
title: Plzeňské Peklo jde do prodeje. Za pakatel. 
author: Daniel Kůs
image: posts/peklo_Dan.jpg
---
**Každá obec, každé město, každý kraj, respektive jeho vedení, musí mimo investic, sestavování rozpočtu, či územního plánování také spravovat svůj majetek, zvláště pak ten nemovitý.**

Co to obnáší? Běžné opravy, údržbu, ale především důslednou kontrolu stavu. Ve zdravotnictví se tomu říká prevence. I my chodíme na preventivní prohlídky k zubaři, aby nám kaz nezlikvidoval zuby.

Ptám se kde byla preventivní kontrola stavu budovy KD Pekla v posledních 20 letech? Proč se ještě v roce 2015 investovalo 15 milionů korun do plynového kotle? Zodpovědnému správci by muselo být jasné k jakému stavu se Peklo blíží.

Kulturní dům Peklo je zdevastovaný dřevomorkou a stav ve kterém se prodává nejlépe vystihuje přívlastek „havarijní“. Vyvolávací cena šest miliónů korun (cena dvou menších nových bytů v Plzni) o tom svědčí více než cokoliv jiného.

Bohužel nyní již jiná možnost než prodej nebyla. Rekonstrukce za zhruba půl miliardy je nemožná. Město si ji dovolit nemůže.

Politické strany, které vládly Plzni, musejí přijmout politickou odpovědnost za současnou situaci, ve které nezbývá nic jiného než prodej za zlomek ceny. Bohužel se k odpovědnosti nehlásí.

Nezbývá než si při příštích volbách těsně před vstupem do volební místnosti vzpomenout na v tu dobu již ne naše Peklo a svým hlasem vyvodit odpovědnost pro politické strany, které to způsobily. Jinak nás někdy v budoucnu čeká nějaké jiné další Peklo.
