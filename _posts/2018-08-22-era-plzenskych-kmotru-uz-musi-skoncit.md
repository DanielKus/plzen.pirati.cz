---
date:         2018-08-22
category:     blog
tags:         Plzeň
layout:       post
title:        "Éra plzeňských kmotrů už musí skončit" 
image:        posts/Pavel_Bosak.png
author:       Pavel Bosák
---

Město potřebuje novou krev na radnici. Jen tak se dá omezit vliv šedých eminencí na rozhodování. Plzeň nesmí zůstat rájem montoven a snadnou kořistí pro agresivní developery, říká lídr plzeňských Pirátů Pavel Bosák.

**Začněme rovnou zostra. Proč se Piráti tlačí na již dost zaplněnou politickou scénu v Plzni?**  
Subjektů je tu mnoho, ale většina je jen součástí jednoho propojeného systému. To se jasně ukázalo při květnovém hlasování o předání naší teplárny a nedávno dostavěné spalovny do rukou miliardáře Křetínského. Jak mávnutím 
proutku se i mnozí opoziční zastupitelé seřadili do jednoho šiku s koalicí a schválili tuto brutálně zmanipulovanou transakci. Plzeň zkrátka potřebuje Piráty jako ozdravnou kúru. 

**A v čem jsou podle vás Piráti tak odlišní?**  
Nejsme spojeni se zdejším korupčním prostředím, nemáme střety zájmů, nekšeftujeme s pozemky, nevydělá­váme na městských zakáz­kách, a hlavně máme obrovskou chuť se za lidi porvat.

**Nejeden občan vám možná namítne, že neví, co Piráti vlastně představují, že jim nerozumí.**  
Náš program není komplikovaný: boj proti korupci a rozkrádání, zjednodušení státu pomocí moder­ních technologií, ochrana občanů před zvůlí úřadů a  zapojení občanů do rozhodování.

**Co boj proti korupci a rozkrádání znamená  konkrétně pro Plzeň?**  
Určitě zprůhledníme hospodaření a rozhodování městských orgánů. Použijeme moderní technologie a bohaté Pirátské zkušenosti z jiných měst. Ale už samotná obměna tváří na radnici způsobí omezení moci kmotrů. Jejich éra už v Plzni musí skončit. Voliči nebudou donekonečna „skákat“ na tu stejnou volební fintu.

**Jakou fintu máte na mysli?**  
Například plzeňská ODS si hýčká pár sympatických osobností, které využívá na plakátech a v kampaních. Výsledkem je kumulace funkcí, jak je tomu například u pana poslance Baxy. Voliči si neuvědomí, že nakonec stejně městu vládne někdo jiný, protože práci poslance zkrátka nejde naplno vykonávat zároveň s funkcí městského radního a k tomu ještě krajského zastupitele.

### Konec ráje montoven

**Plzeňská veřejnost vás patrně nejvíce zná v souvislosti s kauzou obřích průmyslových hal v Liticích. Proč jste se v této záležitosti tolik angažoval?**  
Mou povinností zastupitele je hájit zájmy voličů, a to i proti představitelům města, kteří se postavili na stranu investora. Tahle krátkozraká politika současné koalice umožnila výstavbu přeby­tečných montoven, takže teď do nich musíme dovážet pracovní síly prostřednictvím agentur.

**Není otázka agenturních pracovníků, převážně cizinců, spíše téma pro některou z extrémních stran?**  
Právě proto jej chceme uchopit konstruktivně a bez zbytečné hysterie. Ne jako téma národnostní, byť rozdílnost kultur tu hraje svou roli. Když s tím nic neuděláme, a budeme se jen vymlouvat, riskujeme, že lidé začnou sahat po extrémních řešeních. 

**Co říkáte na častá vyjádření politiků, že problém agentur a ubytoven nelze řešit bez nové legislativy?**  
Plošně to bez legislativy nejde. Ale věřím, že v konkrétních situacích a s použitím koordinované strategie ty největší zdroje problémů odstranit jde. Město do toho musí zapojit svou obrovskou vyjednávací a administrativní sílu. Nesmíme se bát použít všechny dostupné nástroje veřejné správy. Zkrátka vyvinout tlak na mnoha úrovních.

### Město patří nám, občanům

**Nebojíte se, že tím odradíte možné investory a developery?**  
Vztah s investory je pro město důležitý. Na druhou stranu jim nemůžeme nadbíhat na úkor svých vlastních občanů, jak jsme tomu byli svědky v Liticích. Tak, jako bojuji proti tamním montovnám, se budu rvát i za občany celé Plzně, půjdou-li zájmy investorů proti nim. 

**Ví se o vás, že malujete obrazy, dělal jste divadlo, psal písničky … nezdá se vám, že jste na funkci primátora tak trochu moc bohémský?**  
Jsem grafik. Umím jako bohém přemýšlet. V kreativních oborech je to důležité. Ale také jsem 8 let vedl grafickou firmu v americkém San Franciscu. Naučil jsem se mnohé o lidech, byznysu a o zodpovědnosti. Navíc se domnívám, že těmi nejdůležitějšími vlastnostmi pro politika jsou slušnost, poctivost a odvaha. Tvořivá nátura v tom nijak nepřekáží.

**Je něco, co byste chtěl na závěr voličům komunikovat?**  
Moc si přeju, aby lidé pochopili, že tohle město patří nám, občanům, aby ho skutečně přijali za své. Aby jen nečekali, co město udělá, ale aby se aktivně podíleli na rozhodování a na řešení problémů. Uděláme vše proto, abychom důvěru občanů k vedení města pomohli obnovit.
  
  
_____________________________________________

### Kdo je Pavel Bosák

- Lídr Pirátů do komunálních voleb v Plzni.
- Rodák z Klatov, za totality jako nezletilý následoval svou matku do San Francisca v USA. Zde dokončil střední školu a vystudoval grafiku na prestižní CCAC (dnes CCA) v kalifornském Oaklandu.
- Střídavě pracoval v ČR a v USA, kde 8 let vedl úspěšnou graficku a marketingovou firmu. 
- Před 10 lety se rozhodl natrvalo vrátit i s rodinou do Plzně.
- V letech 2010 a 2014 byl zvolen zastupitelem v 6. městském obvodě. 
- Od ledna 2017 vede občanský odpor proti plánované výstavbě obřích průmyslových hal v Plzni-Liticích.
- Je ženatý, má dva syny. Volný čas rád tráví na horském kole, nebo malováním obrazů.