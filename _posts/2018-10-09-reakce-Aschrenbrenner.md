---
date:         2018-10-09
category:     blog
tags:         Plzeň
layout:       post
title:        "Reakce na vyjádření Lumíra Aschrenbrennera ke vznikající koalici" 
image:        posts/LOGO_MS_PLZEN.JPG
author:       Pavel Šrámek
---


Plzeňští Piráti se výrazně vymezují proti prohlášení Lumíra Aschrenbrennera za ODS, který uvedl, že je na koalici domluvený s ČSSD, KDU-ČSL, TOP 09 a Piráty. Česká pirátská strana nepopírá povolební a koaliční vyjednávání, nesouhlasí však s výrokem, že koalice je již domluvená.
 

Lumír Aschenbrenner v úterý 9. října 2018 pro iDnes.cz uvedl: “Domluvený jsem s ČSSD, s TOP 09 i s Piráty”. Dopustil se tak unáhleného výroku, kdy po jednom jednání s Piráty uvedl, že koalice je již dohodnutá. Piráti se s Lumírem Aschenbrenner telefonicky spojili již v den vyhlášení výsledků voleb, kdy se domluvili na nedělním osobním setkání.
 

“Na schůzce s panem Aschrenbrennerem byla Pirátům nabídnuta pouze spoluúčast na koalici. Ostře se ohrazuji proti informaci o dohodnutí a sestavení koalice" uvedl Filip Sequens, nově zvolený zastupitel Pirátů do MO2 Slovany. Pan Aschrenbrenner byl také Filipem Sequensem informován, že podpora koalice ze strany Pirátů podléhá schválení MS Plzeň, tudíž se jedná o rozhodnutí všech členů místního sdružení České pirátské strany v Plzni.
 

Plzeňští Piráti též upozorňují na svou povolební strategii, ve které odmítají člena rady města s kumulací funkcí. Tuto podmínku by Lumír Aschrenbrenner jakožto senátor Parlamentu České republiky a zároveň uvolněný starosta Plzeňského obvodu 2 - Slovany nesplňoval. Tuto podmínku nesplňoval již od svého zvolení senátorem v roce 2014, od kdy oba mandáty vykonává současně.
