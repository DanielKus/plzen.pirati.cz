---
date:         2020-02-06
category:     blog
tags:         Plzeň ZMP
layout:       post
title:        "Kdo se bojí Pirátů?" 
image:        posts/DR.jpg
author:       Jindřich Čermák
---
 
Takovým nekonečným příběhem zastupitelstva města Plzně byla dovolba členů dozorčích rad městských firem.  I když koalice přislíbila, že opozice dostane možnost společnosti kontrolovat, při posledních jednáních dělala vše proto, aby Piráti firmy kontrolovat nemohli. A to i v okamžiku, kdy Pirátský zástupce byl jediným navrženým kandidátem.
 
V pondělní volbě se rozhodovalo o obsazení posledních dvou míst v dozorčích radách městských společností Čistá Plzeň s.r.o. a BIC s.r.o. Podle slibů koalice měla být zbývající křesla obsazena opozicí. Koaliční zastupitelé však odmítli jmenovat zástupce Pirátů, byť v případě Čisté Plzně byl Pirátský kandidát Gabriel Fabry jediným navrženým. Místo toho se vedení města uchýlilo k bezprecedentnímu kroku, kdy byli do dozorčích rad jmenováni magistrátní úředníci.
 
Předseda zastupitelského klubu Pirátů Pavel Bosák situaci komentuje: „Opravdu nebývá obvyklé, aby městští úředníci, tedy lidé, kteří spadají pod politiky, zároveň kontrolovali jejich práci v městských firmách. Není těžké si domyslet, jak by v případě kritické situace daný úředník reagoval. Plzeňská politická kultura tak nalézá své nové dno.“
 
Zastupitel Radek Krejčí si pokládá otázku, proč Pirát v dozorčí radě vadí: „Pro vedení města je pochopitelně pohodlnější obsadit pozici loajálním úředníkem než zvídavým Pirátem, který by městské firmy důsledně kontroloval. Společnost Čistá Plzeň je navíc klíčovým hráčem v ekologických tématech, takže si můžeme domýšlet, zda Pirátský důraz na zelená témata není jedním z důvodů nezvolení našeho kandidáta.“
 
Piráti vnímají situaci jako ignorování výsledku voleb, kdy sice získali polovinu všech opozičních mandátů, ale jsou v dozorčích radách jen ve třech z osmi městských firem. Důsledná kontrola městských firem by v konečném důsledku byla pozitivní i pro vedení města. Rozptýlily by se tak obavy a pochybnosti o jejich činnosti.
