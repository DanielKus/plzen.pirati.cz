---
date:         2018-05-21
category:     blog
tags:         TiskovéZprávy Teplárna
layout:       post
title:        "Piráti k fúzi Plzeňské Teplárenské: Nevzdávejme se možnosti rozhodovat!" 
image:        posts/teplarna-klice.png
author:       Piráti Plzeň
---

Česká pirátská strana - Plzeň je proti skandálním podmínkám fúze (splynutí) akciové společnosti Plzeňská Teplárenská s koncernem EPH Daniela Křetínského. Tuto transakci považujeme za mimořádně nevýhodnou pro všechny Plzeňany. Proto vyzýváme zastupitele města, aby na schůzi ve čtvrtek 24. května současnou podobu fúze zamítli.

Piráti připomínají, že ačkoliv městu bude po fúzi patřit majoritní podíl 65 procent, k rozhodování o zásadních otázkách budou nezbytné tři čtvrtiny hlasů valné hromady. Změnou poměrů při plánované fúzi by Plzeňskou Teplárenskou fakticky ovládl menšinový vlastník, kterému je rovněž i neobhajitelně přisouzena většina v představenstvu společnosti.

Součástí obchodu je i Spalovna komunálního odpadu v Chotíkově. Křetínského holding by tak v budoucnu získal i dominanci na trhu s odpady v západočeském regionu. Město přitom spalovnu vybudovalo. Proč by nad ní mělo ztrácet kontrolu? 

"Spalovna je pro město strategická a než vznikla, vedla se o ní spousta debat. Po vší té práci teď prostě jen natrvalo předáme klíčky manažerům miliardáře Křetínského a zřekneme se možnosti je odvolat, i když nebudou hájit zájmy Plzně. To si přece nenecháme líbit," vyzývá Pavel Bosák, lídr plzeňských Pirátů pro komunální volby 2018. 
Piráti vždy budou hájit zájmy obyvatel a nepodpoří návrhy, ve kterých strategické městské společnosti přejdou do soukromých rukou, navíc za takto nevýhodných podmínek.