---
date:         2019-11-09
category:     blog
tags:         Plzeň Magistrat
layout:       post
title:        "Smlouvy v Plzni by už měly být zadávány bez chyb." 
image:        posts/Daniel_Kus_zastupitelstvo.jpg
author:       Daniel Kůs
---
 
Zneplatnění smluv a případné škody pro město. K tomu všemu mohlo dojít kvůli nedůslednému uveřejňování smluv v oficiálním registru. To obcím a jejich příspěvkovým organizacím nařizuje zákon.

 Piráti v Plzni několikrát na jednání zastupitelstva upozorňovali na nedůslednost města při dodržování zákona o registru smluv, který nařizuje uveřejňovat městem uzavřené smlouvy v registru. Porušení zákona může v mnohých případech znamenat absolutní neplatnost smlouvy. 
 
 Pirátský zastupitel Daniel Kůs, který tento problém na zastupitelstvu otevřel, problém komentuje: „Žádali jsme vedení města o prověření některých konkrétních smluv, které jsme nalezli a kde jsem spatřoval nebezpečí absolutní neplatnosti. Také jsem žádal o lepší systém kontroly, aby k tomuto v budoucnosti nedocházelo.“
 
Na jednání zastupitelstva se vedení města snažilo problém lehce bagatelizovat s tím, že Piráti neuvádějí věci správně, a že město má až na výjimky smlouvy bez vad. Úřednický aparát se nakonec zachoval profesionálně. „Následná velmi dobrá komunikace s odborem evidence majetku skutečně potvrdila námi vytýkané vady ve zveřejnění některých smluv. Přesně tak si představuji spolupráci města a naši opoziční roli. Našli jsme nesrovnalosti, upozornili na ně a nenechali se odradit. Město pak ihned začalo pracovat na jejich nápravě i na zpřísnění postupů v rámci zadávání smluv do registru, tak, aby k tomuto již nedocházelo. Z toho plyne radost z dobře odvedené politické práce,“ dodává Kůs.
