---
date:         2018-06-27
category:     blog
tags:         TiskovéZprávy Program
layout:       post
title:        "Plzeňští Piráti představili hlavní body svého volebního programu " 
image:        posts/lidri_UMOum_tiskovka.png
author:       Pavel Šrámek
---

Plzeň 27. června 2018 – Plzeňští piráti uspořádali tiskovou konferenci. Na této konferenci byl představen lídr České pirátské strany na Plzeňský magistrát Pavel Bosák a ostatní lídři městských obvodů. V rámci tiskové konference představili pirátští kandidáti svůj volební program, s kterým se budou snažit uspět ve volbách a následně prosazovat na magistrátu. 

Představena byla nejdůležitější témata, která chtějí Piráti řešit, jako například otevřená radnice, školství, doprava, infrastruktura, MHD, agenturní zaměstnávání a ubytovny. Jako nejpalčivější problém, se kterým magistrát nic nedělá, vidí Pavel Bosák v agenturách a ubytovnách: „Je to důsledek krátkozraké politiky plzeňské socdéesky. Umožnili nekontrolovanou výstavbu výrobních kapacit a tím i skokový nárůst potřeby dovážet pracovní sílu. Chceme využít všechny městu dostupné nástroje, abychom tenhle trend obrátili.“.

Následně se řeči ujal předseda místního sdružení a lídr kandidátky na městském obvodě Plzeň 3 Pavel Šrámek: „Měli bychom se všichni jednoduše podívat na to, komu město platí, za co a hlavně jak často. Myslím, že bychom se měli poučit např. od Prahy 7, která přehledně zobrazuje své faktury za konkrétní projektové a investiční akce.“

K programovému bodu školství se vyjádřila Magdaléna Daňková, lídr na městský obvod 1: „Chceme více propojit školy a firmy a zavést větší počet placených praxí jako je tomu v sousedním Německu. Zároveň klást důraz na jazyky a finančně podporovat zahraniční spolupráce a výměnné pobyty studentů a učitelů“.

Dalším palčivým tématem, které se týká snad každého Plzeňáka, je doprava. „Expresní autobusové linky připomínají rychlíky na železnici - i když v jejich trase jezdí zastávkový spoj, vyplatí se často jet tím, který je rychlejší a zastavuje jen někde. Jako pilotní projekt zavedeme expresní variantu linky 30, u níž očekáváme celkovou jízdní dobu v obdobné trase až o 15 minut kratší.“ dodal Tomáš Pastirčák, který je garantem programového bodu doprava a zároveň lídr pirátské kandidátky na městském obvodě Plzeň 4. 

Jako poslední se slova ujal Petr Vileta: „Před několika lety jsem Piráty zastupoval v komisi pro zlepšení otevřenosti Plzeňského kraje vůči občanům a opravdu se to tehdy povedlo, v žebříčcích neziskovek se Plzeňský kraj dostal nahoru. Na plzeňském Magistrátu bych v této činnosti rád pokračoval. Myslím, že Magistrát potřebuje zlepšit otevřenost jako prase drbání“.
