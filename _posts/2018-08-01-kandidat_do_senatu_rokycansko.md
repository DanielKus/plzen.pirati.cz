---
date:         2018-08-01
category:     blog
tags:         TiskovéZprávy Volby SenátníVolby Rokycansko
layout:       post
title:        "Piráti nominovali kandidáta do senátu na Rokycansku" 
image:        posts/Zdenek-Hess.png
author:       Miroslav Mašek
---

**Pirátský kandidát do Senátu v Rokycanech Zdeněk Hess: S nasazením jako dříve v záchranné službě chci nyní pracovat i v Senátu**

Plzeň, 26. července 2018 – Krajské sdružení Pirátů v Plzeňském kraji si zvolilo svého kandidáta do Senátu PČR ve volebním obvodě Rokycany. Stal se jím lékař a bývalý záchranář Zdeněk Hess. Doplnil tak druhého pirátského kandidáta do Senátu PČR v Plzeňském kraji, kterým je Viktor Krutina za Domažlice. 
Díky své profesi lékaře a záchranáře si Zdeněk Hess vybudoval Rokycansku velice blízký vztah. I proto se rozhodl kandidovat do horní komory parlamentu právě za tento volební obvod. „Nápad ucházet se o místo v senátu pochází od mých kolegů lékařů a záchranářů. Chci se věnovat nejen problémům zdravotnictví, o jejichž řešení mám jasnou představu, ale také třeba problematice životního prostředí, například velice aktuálnímu tématu, kterým je nedostatek vody,“ uvádí Hess. 

Ke kandidatuře se vyjádřil také předseda krajského sdružení Pirátů pro Plzeňský kraj a poslanec parlamentu Lukáš Bartoň: „Jsem rád, že bývalý rokycanský záchranář a profesionál Zdeněk Hess bude kandidovat za Piráty. Mnoho lidí v regionu ho osobně zná, právě proto, že nejednomu z místních opravdu v životě pomohl. Věřím, že s takovým zápalem jako zachraňoval lidské životy, bude hájit demokratické hodnoty a zájmy obyvatel na Rokycansku i v senátu.“

Piráti tak v Plzeňském kraji využili obou možností kandidovat do senátu, a to v Rokycanech a Domažlicích. Dokazují tím, že senát, jakožto demokratická pojistka v politickém systému České republiky, jim není lhostejný a chtějí hájit pirátské hodnoty i na této úrovni. 
