---
date:         2019-12-17
category:     blog
tags:         Plzeň umo4 Doubravka
layout:       post
title:        "Doubravka zveřejní zápisy výborů a komisí" 
image:        posts/umo4_radnice.jpg
author:       Jindřich Čermák
---

Plzeň, 17. prosince - Městský obvod Plzeň 4 jako první ze všech obvodů města zveřejní zápisy všech svých poradních orgánů zastupitelstva i rady. I když se pro začátek jedná pouze o období květen-červen 2019, jedná se o průlom, který může mít dopad i na ostatní městské obvody, kde se Piráti snaží o zveřejňování zápisů.

Několikaměsíční úsilí zastupitelů České pirátské strany Jany Tomšíkové, Jiřího Hanouska a Jana Huttera, přineslo své plody. Zápisy z jednání výborů a komisí jsou důležité, neboť slouží jako poradní orgány pro radu a zastupitelstvo. Lze tak od začátku sledovat vývoj problematických kauz, což je pro občany důležité. Zveřejnit tyto zápisy do 15 dnů přikázal 12. 12. 2019 městskému obvodu jeho nadřízený orgán – správní odbor Magistrátu města Plzně.  Jiří Hanousek je maximálně spokojen: „Jsem rád, že se podařil tento první krok a věřím, že se Plzeň již brzy dostane na úroveň například Písku, kde všechny tyto zápisy běžně zveřejňují. Veřejná správa nás baví!“

Transparentnost veřejné správy je jednoznačně v zájmu občanů, jak v této věci potvrdil i náměstek ministra vnitra pro státní správu. Přesto obvod několik měsíců „bránil“ tyto informace zveřejnit. Posledním krokem byl požadavek na úhradu 3.740 Kč. Magistrát města Plzně ovšem jasně rozhodl, že tato úhrada je bezpředmětná a proti zájmům občanů. V odůvodnění kritizoval čtvrtý obvod, že částka nebyla ani řádně vyčíslena a není jasné, jak dospěl k 17 hodinám práce, které s „rozsáhlým vyhledáváním informací” měl.

Radost z výsledku má i předseda magistrátního zastupitelského klubu Pavel Bosák: „Do určité míry se jedná o precedens, který bude mít dopad na další městské obvody, ve kterých Piráti bojují o transparentnější jednání vládnoucích koalic.“
